<div class="artykul">
    <h2 class="artykul">Nieuznany gol, karny z kapelusza? Szef polskich sędziów broni arbitrów</h2>
    <p class="artykul">
        Trudna kolejka dla sędziów, ale ogólnie dobrze pracowali - tak Przewodniczący Kolegium Sędziów PZPN Zbigniew
        Przesmycki podsumował zachowanie arbitrów w trakcie 24. kolejki piłkarskiej Ekstraklasy.

        To był mocno kontrowersyjny weekend na polskich boiskach. Jedną z największych wpadek zaliczył sędzia spotkania
        Cracovii z Arką. Starcie zakończyło się remisem, a Paweł Gil nie uznał prawidłowo zdobytego gola dla gospodarzy.
        Powtórki telewizyjne pokazały, że piłka spadła za linię bramkową.
        Przesmycki broni jednak swoich podopiecznych: - To ciężka sytuacja do zauważenia. Dla sędziego asystenta piłka
        była między słupkami - powiedział, cytowany przez Polską Agencję Prasową. Tłumaczył, że nawet piłkarze w tym
        wypadku nie protestowali.

        I dodaje, że w takim momencie bardzo przydałaby się technologia "goal-line".</p>
    <p class="artykul"> Przesmycki jest jak najbardziej za, ale zdaje sobie sprawę, że wysokie koszty takiego
        rozwiązania mogą być dla niektórych nieakceptowalne.

        Przewodniczący bronił także sędziego meczu Korony Kielce z Górnikiem Łęczna. W samej końcówce arbiter podyktował
        rzut karny dla gospodarzy, zdaniem wielu - niesłuszny.

        Co na to Przesmycki? Uważa, że gracz Górnika nie był zainteresowany piłką, ale przyznaje, że: - Zawodnik
        gospodarzy trochę nieudolnie upadł na murawę, wyrzucając ręce w górę.
    </p>
</div><br>


<div class="artykul">
    <h2 class="artykul">Bramkarz Śląska: Nie wiem, co myśleć o debiucie</h2>
    <p class="artykul">
        Bramkarz Śląska Wrocław Dominik Budzyński w ostatnim wywiadzie nie krył rozczarowania z porażki w swoim debiucie
        w rozgrywkach LOTTO Ekstraklasy.

        - Czy cieszę się z debiutu? Totalnie nie wiem co o tym myśleć. Przegraliśmy wysoko mecz, ale z drugiej strony
        spotkało mnie coś fajnego, bo zadebiutowałem w meczu LOTTO Ekstraklasy. Na pewno wolałbym zagrać w zwycięskim
        spotkaniu - powiedział golkiper wrocławkiego zespołu, cytowany przez oficjalną klubową stronę internetową.

        - Od razu po wejściu na boisku musiałem zmierzyć się ze strzałem Vassiljeva ze stałego fragmentu. Wyczekałem go
        do końca, ale zabrakło mi asekuracji. Sparowałem mocno do boku, a tam rywal dobił. W końcówce nie byliśmy sobą.
        Wracamy w złych humorach, ale musimy myśleć już o kolejnym meczu - dodał.

        - Duża grupa kibiców przyjechała z Wrocławia, za co im dziękujemy. Na pewno trochę ich zawiedliśmy, ale mam
        nadzieję, że w następnym spotkaniu odbudujemy zaufanie - zakończył.
    </p>
</div><br>


<div class="artykul">
    <h2 class="artykul">Piłkarze Lecha będą gotowi na Arkę</h2>
    <p class="artykul">
        Żaden z piłkarzy nie odczuwa poważnych dolegliwości po niedzielnym meczu z Lechią. Wszyscy zawodnicy powinni być
        do dyspozycji sztabu szkoleniowego na zbliżające się starcie z Arką - czytamy na oficjalnej stronie klubowej.
        Najbardziej poszkodowany po końcowym gwizdku był Maciej Makuszewski. Skrzydłowy Kolejorza ma stłuczony bark. W
        poniedziałek trenował indywidualnie wspólnie z fizjoterapeutami. - We wtorek weźmie udział w treningu z całym
        zespołem - uspokaja sytuację szef sztabu medycznego Lecha Poznań dr Krzysztof Pawlaczyk.

        Indywidualnie w poniedziałek trenował też Elvis Kokalović. Chorwat cały czas czeka nie tylko na debiut, ale też
        zakwalifikowanie się do meczowej osiemnastki. - Indywidualne treningi przygotowują go do mocnych obciążeń oraz
        gry na wysokim poziomie. Cały czas nadrabia zaległości treningowe - przyznaje klubowy lekarz.

        W meczu z Arką nie będzie mogło zagrać tylko dwóch piłkarzy. To Tomasz Kędziora i Jan Bednarek. Obaj podczas
        tego meczu będą pauzowali za żółte kartki obejrzane w trakcie starcia z Lechią.
    </p>
</div>