<div class="artykul">
    <h2 class="artykul">Co dalej z Mario Goetze? "Nie ma planu terapii, może tylko siedzieć i czekać"</h2>
    <p class="artykul">
        Wciąż nie wiadomo, jaka przyszłość czeka Mario Goetze. Piłkarz Borussii musiał zrezygnować z treningów, ponieważ
        wykryto u niego zaburzenia metaboliczne, ale póki co lekarze nie mają pomysłu na to, jak pomóc reprezentantowi
        Niemiec.</p>

    <p> - W tej chwili może tylko siedzieć w domu i czekać - powiedział ojciec zawodnika.</p>

    <p> - Czuje się ok, ale nie może nic robić. Nie mamy planu terapii, nie mamy odpowiedniego leczenia - dodał.</p>

    <p> - Taki plan powinien zostać wkrótce ustalony, ale na razie pozostało nam czekanie - zakończył.</p>

    <p> Ciągle nie wiadomo więc, co dokładnie dolega Goetzemu. Już wcześniej cytowano jednego z lekarzy, który
        twierdził, że dokładne stwierdzenie, na co cierpi piłkarz, jest praktycznie niemożliwe

        Niemiec ma problemy z metabolizmem, w ostatnich latach miał trudności z utrzymaniem właściwej wagi. Na razie
        zakazano mu wszelkiej aktywności fizycznej.
    </p>
</div><br>


<div class="artykul">
    <h2 class="artykul">Kicker: Słaby Lewandowski, fatalny Olkowski</h2>
    <p class="artykul">
        Koeln uległo u siebie Bayernowi Monachium 0:3 (0:2) w spotkaniu 23. kolejki niemieckiej Bundesligi. Na
        RheinEnergieStadion w podstawowym składzie gospodarzy znalazł się Paweł Olkowski, natomiast wśród gości Robert
        Lewandowski. Reprezentanci Polski zaliczyli pełne zawody, ale obaj - zdaniem niemieckich mediów - nie wypadli
        najlepiej.

        Lewandowskiego dziennikarze "Kickera" ocenili na 3,5 (w skali 1-6, im mniej, tym lepiej). Napastnik był dobrze
        pilnowany i zaledwie raz uderzył na bramkę rywala. W Bayernie tylko jeden zawodnik otrzymał niższą notę (był to
        Douglas Costa).

        Fatalnie wypadł za to Olkowski, który zapracował zaledwie na "5", żaden z graczy Koeln nie otrzymał niższej
        oceny, a tylko jeden otrzymał równie słabą.

        Co z innymi Polakami? W tej kolejce zagrał Jakub Błaszczykowski (w drugim kolejnym meczu zaliczył pełne 90
        minut), któremu wystawiono solidną "tróję". Z taką samą notą swój mecz kończył Łukasz Piszczek (Borussia
        rozgromiła Bayer 6:2).
    </p>
</div><br>


<div class="artykul">
    <h2 class="artykul">Roger Schmidt zwolniony z Bayeru Leverkusen</h2>
    <p class="artykul">
        Roger Schmidt nie jest już trenerem Bayeru Leverkusen. Niemiecki trener został zwolniony po przegranym meczu z
        Borussią Dortmund 2:6.

        Roger Schmidt objął Bayer latem 2014 roku. W pierwszym sezonie pod jego wodzą zespół zakończył rozgrywki
        Bundesligi na czwartym miejscu, a w kolejnym na trzecim. W obecnym sezonie Bayer radzi sobie jednak gorzej. Po
        23 meczach zajmuje 9. lokatę. W Lidze Mistrzów natomiast niemiecki zespół jest bliski odpadnięcia z rozgrywek. W
        pierwszym meczu 1/8 finału przegrał u siebie z Atletico Madryt 2:4.

        Wczoraj Aptekarze przegrali w lidze bardzo wysoko z Borussią Dortmund 2:6 co przesądziło o losie szkoleniowca.

        Nazwisko nowego trenera Bayeru Leverkusen poznamy w najbliższym czasie.
    </p>
</div>